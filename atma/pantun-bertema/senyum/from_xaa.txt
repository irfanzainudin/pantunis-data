===
SENYUM
===
Cantik sungguh si rama-rama,
Menarik perhatian untuk dilihat;
Berilah senyuman secara percuma,
ikhlaskan hati beroleh manfaat.
===
Bunga matahari kembang berseri,
Pergi ke sawah menabur baja;
Senyum diberi seikhlas hati,
Cara mudah beroleh pahala.
===
Merah merah mawar sekuntum,
Petik sekuntum hiasan meja;
Bangun pagi jangan lupa senyum,
Rezeki murah hidup pun ceria.
===
Sepohon palas dahannya sekah,
Pelanduk pula melindung diri;
Senyuman ikhlas jadi sedekah,
Dapat pahala Tuhan memberi.
===
Merah merah mawar sekuntum,
Dipetik dari kuala langat;
Bangun pagi jangan lupa senyum,
Sepanjang hari lebih semangat.
===
Cantik keris sikayu jati,
Letak di kiri duduk di denai;
Senyum manis memikat hati,
Membawa rezeki disenangi ramai.
===
Harum wangi bunga sekuntum,
Cantik dihias dalam jambangan;
Biar diri sentiasa tersenyum,
Rezekikan bertambah tiada kekurangan.
===
Tambah sekuntum bunga mas cotek,
Nampaklah tenang sudut hiasan;
Senyumlah senyum kupandang cantik,
Hati pun senang buat urusan.
===
Memang cantik mawar berkuntum,
Di bawa Saudagar masuk kapal;
Pagi-pagi semangat dan senyum,
Kerana senyum tak perlu modal.
===
Panas mentari memancarkan cahaya,
Ke kampung halaman di tengah hari;
Hendak memberi hamba tak kaya,
Cukuplah senyuman ikhlas ku beri.
===
Pahlawan desa bersenjatakan lembing,
Digoyang-goyang dilontar melayang;
Ukirkan sentiasa senyuman kambing,
Pasti ramai yang suka yang sayang.
===
Mawar merah mekar di taman,
Dihurung merbah bergoyang-goyang,
Kalau murah dengan senyuman,
Rezeki bertambah orang pun sayang.
===
Air secangkir beserta gelas,
Dihidang pada ku bersama keladi;
Senyuman ku ukir tidak berbalas,
Mengertilah aku orang tak sudi.
===
Naik kebukit cuaca panas,
Konon mengambil udara segar;
Senyum sedikit tetapi ikhlas,
Sedekah kecil pahalanya besar.
===
Senyum manis bak delima merkah,
Daunnya jatuh di laman orang;
Banyak kan senyum umpama sedekah,
Tapi jgn le senyum seseorang.
===
Bentang permaidani sebagai hamparan,
Takar tempayan umpama hiasan;
Jika senyuman dizahir luaran,
Itulah senyuman dalam tangisan.
===
Buah sentul dikerat-kerat,
Buah belimbing busuk mereput;
Senyum simpul ikatannya erat,
Senyum kambing meragut rumput.
===
Sirih bergambir coklat dikulum,
Buah manggis masak merekah;
Lebarkan bibir lemparkan senyum,
Senyuman manis umpama sedekah.
===
Mata lembing rosak sumbing,
Golok diasah berlandas meranti;
Senyum sumbing atau senyum kambing,
Senyumlah dengan keikhlasan di hati.
===
Misai tumbuh terlalu lebat ,
Rambut disisir menggunakan sikat;
Senyuman manis umpamanya ubat,
Senyuman juga sebagai pemikat.
===
Jangan Sokong membawa rebah,
Sirih disokong di hujung tanjung;
Senyuman raja merafak sembah,
Senyuman rakyat daulat di junjung.
===
Daun kesum sibunga kantan,
Rumpun kunyit daun pandan;
Senyuman manis lambang perasaan,
Senyuman diukir tanpa paksaan.
===
Sayor lemak gulai kari,
Terlebih santan tercurah cuka;
Senyuman ada pelbagai kategori,
Mengikut keadaan suasana dan ketika.
===
Bergerak kereta berpusingnya roda,
Hidupnya enjin minyak dituang;
Berwaspada dengan senyuman peggoda,
Habisnya manis sepah dibuang.
===
Pagi hari turun kesawah,
Bawa bekal nasi dalam kaca;
Bila hati rasa gundah,
Senyumlah, baru hidup tambah ceria.
===
Limau manis limau kasturi,
Penuh berisi dalam dulang;
Saya senyum untuk sendiri, 
Bukan tujuan memikat orang.
===
Bila dahaga rasa nak minum,
Minum sedikit di dalam gelas;
Hendak senyum tidak tersenyum,
Senyum sedikit tiada berbalas.
===
Putih-putih Melati,
Merah-merah delima;
Teman-teman yang baik hati,
Senyum selalu pasti awet muda.
===
Menekut merbah ditepi taman,
Tersedak liur ketawa berdekah;
Jangan kedekut dgn senyuman,
Senyum kita adalah sedekah.
===
Kalau tuan ke Alor Gajah,
Belikan saya kuih keria;
Senyum itu penyeri wajah,
Gambaran hati penuh ceria.
===
Kumpulkan di pangkin daun palas,
Palas berduri kemas tergantung;
Menakan mungkin senyum berbalas, 
Senyum diberi rupanya patung.
===
Disusun selari batu berbongkah, 
Aturkan baldi bertanam halia;
Senyum diberi ibarat sedekah,
Terserlah budi pekerti mulia.
===
Pohon belimbing tepi tebing,
Tebing berbata tidak rata;
Senyum kambing senyumnya sumbing, 
Senyum kita elakkan nista.
===
Sedapnya pulut dibuat mak Siti,
Gembira si Mehat makan di belanga;
Senyum di mulut tafsiran di hati,
Orang melihat jiwa berbunga.
===
Bunga mawar dipetik sekuntum,
Letak Dihias diatas kepala;
Dianjurkan kita supaya senyum,
Kerana ianya amalkan berpahala.
===
Di petik dari Kuala Langat,
Habis madu di hisap lebah;
Senyum selalu mesti bersemangat,
Satu adat amalan sedekah.
===
Pergi kedai beli cuka,
Jatuh ke batu habis berkecai;
Beri senyum maniskan muka,
Segala masalah akan selesai.
===
Batu Kikir tempatnya aman,
Menanam manggis di kampong hulu;
Tetap terukir dengan senyuman,
Hati menangis tak siapa tahu.
===
Pergi ke kebun siram tanaman,
Terasa lapang suasana pun damai;
Bersama bugarkan kempen senyuman,
Hidup ceria sahabat pun ramai.
===
Anak dara bergurau senda,
Atas pangkin menjahit baju;
Senyuman itu awet muda,
Siapa melihat rasa sesejuk salju.
===
Kembang pagi, bunga seroja,
Harum semerbak cuit hati;
Senyum itu salam bicara,
pengikat jiwa antara insani.
===
Watak antagonis jahat berkarat,
berwajah koya memberi kesan;
senyuman manis tanpa bersyarat,
bawa ceria sesama insan.
===
Berduyun melihat aksi sigajah,
Bermacam aksi hebat dan lancar;
Senyum itu penyeri wajah,
Hanya ikhlas tak perlu dibayar.
===
Kail ikan dapatnya pari,
Hajat mencari tengiri batang;
harus tersenyum sepanjang hari,
Walau gigi tinggal sebatang.
===
Gadis cilik mendaki gunung,
Dikejar lanun jatuh terluka;
Telah ku tilik puas ku renung,
Senyum Dek Non penawar duka.
===
Buah rambutan dah masak ranum,
Dipetik dijual dikedai papa;
Manisnya Tuan bila tersenyum,
Terpaut hati ingin bersapa.
===
Tiup bara bakar tuka,
Buka selera asam jawa;
Senyum mesra penawar duka,
Lenyap sengsara cengkam jiwa.
===
Segar bunga berkuntum kuntum,
Merah kuning menarik hati;
Walau pun sedeh tetap tersenyum,
Nikmat Allah tidak terperi.
===
Bangun pagi pasti senyum,
Jangan lupa petik belimbing; 
Dah pasti kita senyum,
Walau pon senyum kambing.
===